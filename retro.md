# Retrospektiivitekniikat

Retrospektiivilla tarkoitetaan sellaista projektitiimin palaveria, jossa tiimin tekemää projektia tai sen iteraatiojaksoa tarkastellaan jälkikäteen ja keskustellaan siitä, mikä meni hyvin ja mitä voitaisiin parantaa seuraavassa projektissa tai iteraatiossa. Tarkastellaan lähemmin kahta tekniikkaa, joihin nojautuen tällainen palaveri voidaan toteuttaa.


## Start, Stop, Continue, More of, Less of Wheel

Prosessiin varataan 10 minuuttia, isommissa tiimeissä voidaan varata 25 minuuttia. Myös arvioitavan jakson pituus vaikuttaa siihen, paljonko aikaa voidaan käyttää. 
1. Keskustelua vetää fasilitaattori, joka käyttää apunaan flippitauluun piirrettyä pyörää saadakseen tiimiläisiltä palautetta. Pyörässä on viisi sektoria, jotka on nimetty esim. seuraavasti: Aloita, Lopeta, Jatka, Enemmän tätä, Vähemmän tätä.
2. Fasilitaattori kysyy tiimilta kysymyksia tyyliin: Mitä meidän pitäisi aloittaa tekemään? Mitä mahdollisesti emme vielä ole tehneet? Onko jotain minkä tekeminen ei välttämättä hyödytä tai estää tekemistä? Mitä meidän pitäisi jatkaa tai tehdä enemmän? Mitä meidän pitäisi vähentää? 
3. Fasilitaattori rohkaisee tiimiläisiä antamaan palautetta ja tarvittaessa selvittää, mihin kategoriaan palaute kuuluu, ja kiteyttää sen sanoman taululle. Myös hetken hiljaisuus ja odottaminen voivat edistää sitä, että saadaan palautetta.

Iso ryhmä voidaan jakaa pienempiin ryhmiin. Palautteen antamiseen varataan 8 minuuttia, minkä jälkeen eri ryhmät kiertävät ja tarkastelevat hiljaisesti toistensa tuotoksia. Tämän jälkeen pidetään yhteenvetokeskustelu, jossa taulujen tuotoksia voidaan täydentää. Lopuksi tehdään yhteiset päätökset toimintatapojen muutoksista seuraavaa iteraatiota varten.


## Glad, Sad, Mad

Menetelmä voitaisiin suomentaa sanoilla "Iloinen, surullinen, vihainen". Joku saattaa vierastaa näitä sanoja tai niitä vastaavien asioiden kertomista suomalaisessa kulttuurissa. Oma ajatus on, että tiimi voisi sopia sellaisista omista sanoista tai hymiöistä jotka kuvaavat menetelmän ideaa niin että se rohkaisee keskustelemaan. Prosessiin voidaan varata aikaa tunti, mikä mahdollistaa hieman laajemman ja syvällisemmän käsittelyn kuin edellinen menetelmä. Tarvittavat välineet: tyhjiä kortteja tai tarralappuja, fläppitaulu tai valkoinen taulu, kyniä/tusseja.

Varataan 10-15 min siihen, että osallistujat kirjoittavat havaintojaan lyhyesti korteille tyyliin "renderöinnin optimointi saatiin valmiiksi etuajassa" tai "JIRAn taskikuvaukset eivät ole kovin selkeitä". Myönteistä ja kielteistä. Havainnot voivat koskea myös ulkoisia tekijöitä: "Odotamme edelleen IT:ltä aksessia yhteiseen hakemistoon". "Aamulla vaikea löytää parkkipaikkaa."

Seuraavaksi kukin vuorollaan kuvailee lyhyesti mutta ymmärrettävästi korttiensa sisällön ja sijoittaa ne taululle. Kuvauksia ei saa tyrmätä tai keskeyttää, mutta tarkennuksia voi kysyä. Kortit sijoitetaan kolmen otsikon alle. Tämä vaihe vie 15 min. Seuraavaksi kortit ryhmitellään; osa niistä voi kuvata samaa asiaa. Yksi henkilö vastaa ryhmittelystä, mikä vie alle 5 min.

Seuraavaksi ryhmä äänestää, mitkä (ryhmitellyt) asiat ovat tärkeitä. Jokainen merkitsee esim. pienen pallon enintään viiteen korttiin. Tämä vaihe vie alle 10 min. Lopuksi puheenjohtaja tai Scrummaster vetää keskustelun ilmenneistä aiheista tärkeysjärjestyksessä. Tässä vaiheessa tiimiläiset voivat olla yhtä mieltä tai eri mieltä asioista, mutta keskustelun pitäisi ensisijassa keskittyä siihen, mitä toimia seuraavassa iteraatiossa suoritetaan. Myös "iloinen" teemojen varaan voidaan rakentaa. Palaveri päättyy, kun tunti on kulunut, tai aiemmin, jos keskustelu saatiin päätökseen aiemmin.